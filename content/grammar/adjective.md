---
__id: 4
title: "နာမဝိသေသန"
description: "နာမ်ကို အထူးပြုသော ပုဒ်ကို နာမဝိသေသနဟု ခေါ်သည်။"
date: "2025-01-14"
layout: "thadar"
---

# နာမဝိသေသန

နာမ်ကို အထူးပြုသော ပုဒ်ကို **နာမဝိသေသန** ဟု ခေါ်သည်။

## နာမဝိသေသနတို့ကို အနက်အဓိပ္ပာယ်အရ ၄ မျိုး ခွဲသည်။
1. **ဂုဏ်ရည်ပြနာမဝိသေသန**
2. **အညွှန်းနာမဝိသေသန**
3. **သင်္ချာနာမဝိသေသန**
4. **အမေးနာမဝိသေသန**

## ဖွဲ့စည်းတည်ဆောက်ပုံအရ ၂ မျိုး ခွဲသည်။
1. **ပင်ကိုနာမဝိသေသန**
2. **ပေါင်းစပ်နာမဝိသေသန**

နာမဝိသေသနသည် နာမ်ကို အထူးပြုသည်။ အချို့နာမဝိသေသနတို့သည် နာမ်ကို အထူးပြုခြင်းဖြင့် နာမ်၏ ဂုဏ်ရည်အသွေး အနည်းအများကို ခွဲခြားပြသည်။ ထို့ကြောင့် အဆင့် ၃ ဆင့် ရှိသည်။

- **သာမန်အဆင့်**
- **သာလွန်အဆင့်**
- **အသာလွန်ဆုံးအဆင့်**

---

## 1. **ဂုဏ်ရည်ပြနာမဝိသေသန**
နာမ်၏ ဂုဏ်အရည်အချင်းကို ပြ၍ ယင်းနာမ်ကို အထူးပြုသည့် ပုဒ်ကို **ဂုဏ်ရည်ပြနာမဝိသေသန** ဟု ခေါ်သည်။

**ဥပမာ**  
- လိမ္မာသော  
- ကောင်းသော  
- မိုက်သော  

**ဝါကျဥပမာ**  
- မောင်ရေခဲသည် **လိမ္မာသော** ကျောင်းသားဖြစ်သည်။  
ဤဝါကျတွင် **လိမ္မာသော** က မောင်ရေခဲသည် မည်သို့သော ကျောင်းသား ဖြစ်ကြောင်းကို ပြသည်။  

---

## 2. **အညွှန်းနာမဝိသေသန**
နာမ်ကို ညွှန်ပြခြင်းဖြင့် အထူးပြုသည့် ပုဒ်ကို **အညွှန်းနာမဝိသေသန** ဟု ခေါ်သည်။

**ဥပမာ**  
- ဤ  
- ထို  
- ၄င်း  
- တစ်စုံတစ်ခု  

**ဝါကျဥပမာ**  
- **ဤ** စကားသည် ရှေးပညာရှိတို့၏ အဆိုအမိန့်တည်း။  

---

## 3. **သင်္ချာနာမဝိသေသန**
အရေအတွက်ကိုလည်းကောင်း၊ အစဉ်ကိုလည်းကောင်း၊ အနည်းအများ ပမာဏကိုလည်းကောင်း ဖော်ပြ၍ နာမ်ကို အထူးပြုသည့် **နာမဝိသေသန** ဟု ခေါ်သည်။

### သင်္ချာနာမဝိသေသန ၃ မျိုး  
1. **အရေအတွက်ပြသင်္ချာနာမဝိသေသန**  
2. **အစဉ်ပြသင်္ချာနာမဝိသေသန**  
3. **ပမာဏပြသင်္ချာနာမဝိသေသန**

**ဥပမာ**  
- သုံးယောက်  
- နှစ်ခု  
- ငါးကောင်  
- အမှတ်(၃)

**ဝါကျဥပမာ**  
- ကျောင်းသား **သုံးယောက်** စာဖတ်နေကြသည်။  
- ဤစာသင်ခန်းထဲ၌ ပြက္ခဒိန် **နှစ်ခု** ရှိသည်။  

---

## 4. **အမေးနာမဝိသေသန**
အမေးသဘောဖြင့် နာမ်ကို အထူးပြုသော နာမဝိသေသနကို **အမေးနာမဝိသေသန** ဟု ခေါ်သည်။

**ဥပမာ**  
- မည်မျှ  
- မည်သည့်  
- ဘယ်  
- အဘယ်  

**ဝါကျဥပမာ**  
- မောင်သံချောင်းတို့အတန်းတွင် ကျောင်းသား **မည်မျှ** စာမေးပွဲ အောင်သနည်း။  
- မုန့်နှစ်မျိုးတွင် **မည်သည့်** မုန့်ကို ပိုကြိုက်သနည်း။  

# ပင်ကိုနာမဝိသေသန

မြန်မာသဒ္ဒါနည်းဖြင့် ခွဲစိတ်၍လည်း မရ၊ ပေါင်းစပ်ဖွဲ့စည်းထားခြင်းလည်းမဟုတ်၊ နဂိုမူလအတိုင်းဖြစ်သော နာမဝိသေသနကို **ပင်ကိုနာမဝိသေသန** ဟု ခေါ်သည်။

### နမူနာ
- ကောင်းသော
- မြင့်သော
- အေးသော
- ချိုသော
- ဝသော
- ခမ်းနားသော
- လိမ္မာသော
- ယဉ်ကျေးသော
- ဝပြောသော

**သာဓက**  
- **ကောင်း**၊ **မြင့်**၊ **အေး** စသည်တို့သည် ခွဲစိတ်၍လည်း မရ၊ ပေါင်းစပ်ထားခြင်းလည်း မဟုတ်သော ပင်ကိုနာမဝိသေသနများ ဖြစ်ကြသည်။
- **ခမ်းနား** ဟူသော နာမဝိသေသနသည်လည်း ခွဲစိတ်၍မရသော ပေါင်းစပ်ဖွဲ့စည်းထားခြင်းလည်း မဟုတ်သော ပင်ကိုနာမဝိသေသန ဖြစ်သည်။  
  **ခမ်းနား** ၏ ဆိုလိုရင်းအနက်မှာ **ကြီးကျယ်ထည်ဝါသော** ဟူ၍ဖြစ်သည်။ **ခမ်းနား** ကိုခွဲလိုက်လျှင် **ခမ်း** နှင့် **နား** ဟူသော အစိတ်အပိုင်း နှစ်ခုကို ရမည်။ သို့ရာတွင် **ခမ်း** သည်လည်းကောင်း၊ **နား** သည်လည်းကောင်း **ခမ်းနား** ၏ ဆိုလိုရင်းအနက်ကို မပေးနိုင်ချေ။

> ဤသို့ ခွဲစိတ်ခြင်းဖြင့် ဆိုလိုရင်း အနက်အဓိပ္ပာယ်မှာ ပျက်သွားသည်။ ထို့ကြောင့် **ခမ်းနား** သည် ထပ်မံခွဲစိတ်မရသော ပင်ကိုနာမဝိသေသန ဖြစ်သည်။

---

# ပေါင်းစပ်နာမဝိသေသန

နာမဝိသေသနတစ်ခု အနည်းဆုံး ပါဝင်လျက် **နာမ်တစ်ခု** နှင့်ဖြစ်စေ၊ **နာမဝိသေသနတစ်ခု** နှင့်ဖြစ်စေ ပေါင်းစပ် ဖွဲ့စည်းထားသော နာမဝိသေသနကို **ပေါင်းစပ်နာမဝိသေသန** ဟု ခေါ်သည်။

### နမူနာ
- ရုပ်ဖြောင့်
- ပါးစပ်ဖွာ
- မျက်စိဖွဲ
- မျက်နှာပွင့်
- သတ္တိပြောင်
- ညံ့ဖျင်း
- ကျယ်ပြန့်
- သေးသွယ်

---

## နာမ်နှင့် နာမဝိသေသန  
**နာမ်** | **နာမဝိသေသန** | **ပေါင်းစပ်နာမဝိသေသန**  
--- | --- | ---  
ရုပ် | ဖြောင့် | ရုပ်ဖြောင့်  
ပါးစပ် | ဖွာ | ပါးစပ်ဖွာ  
မျက်နှာ | ပွင့် | မျက်နှာပွင့်  
သတ္တိ | ပြောင် | သတ္တိပြောင်  
စိတ် | တို | စိတ်တို  
အား | ငယ် | အားငယ်  

---

## နာမဝိသေသနနှင့် နာမဝိသေသန  
**နာမဝိသေသန** | **နာမဝိသေသန** | **ပေါင်းစပ်နာမဝိသေသန**  
--- | --- | ---  
ညံ့ | ဖျင်း | ညံ့ဖျင်း  
ကျယ် | ပြန့် | ကျယ်ပြန့်  
သေး | သွယ် | သေးသွယ်  
မိုက် | ရိုင်း | မိုက်ရိုင်း  
ကြီး | လေး | ကြီးလေး  
ဖြောင့် | မတ် | ဖြောင့်မတ်  
တည် | ငြိမ် | တည်ငြိမ်  

---

# သာမန်အဆင့်

**နာမ်ပုဒ်** တစ်ခုခုကို အထူးပြုခြင်းဖြင့် ထိုနာမ်ပုဒ်တွင်ရှိသော **ဂုဏ်ရည်အသွေး** ကို သာမန်မျှပြသော နာမဝိသေသနသည် **သာမန်အဆင့်** ဖြစ်သည်။

### နမူနာ  
- ရဲရင့်သော  
- ချွဲပျစ်သော  
- လတ်ဆတ်သော  
- မွှေးသော  

**သာဓက**  
- **ရဲရင့်သော စစ်သူကြီး**  
  - **ရဲရင့်သော** က **စစ်သူကြီး** ၏ **ရဲရင့်သည့်** ဂုဏ်ရည်အသွေးကို သာမန်မျှ ဖော်ပြသည်။  
- **ချွဲပျစ်သော အရည်**  
  - **ချွဲပျစ်သော** က **အရည်** ၏ **ချွဲပျစ်သည့်** ဂုဏ်ရည်အသွေးကို သာမန်မျှ ဖော်ပြသည်။

---

# သာလွန်အဆင့်

ဂုဏ်ရည်အသွေးရှိသော **နာမ်ပုဒ် နှစ်ခု** တို့တွင် တစ်ခုသည် အခြားတစ်ခုထက် **ဂုဏ်ရည်အသွေး သာလွန်ကြောင်း** ပြသော နာမဝိသေသနသည် **သာလွန်အဆင့်** ဖြစ်သည်။

### နမူနာ  
- **သာ၍ ရဲရင့်သော**  
- **သာ၍ ချွဲပျစ်သော**  
- **သာ၍ လတ်ဆတ်သော**  
- **သာ၍ မွှေးသော**  

**သာဓက**  
- **သာ၍ ရဲရင့်သော စစ်သူကြီး**  
  - ဤစစ်သူကြီးသည် အခြား **စစ်သူကြီး** ထက် **ရဲရင့်သည့်** ဂုဏ်ရည်အသွေး **သာလွန်ကြောင်း** ပြသည်။  

---

# အသာလွန်ဆုံးအဆင့်

ဂုဏ်ရည်အသွေးရှိသော **နာမ်ပုဒ် အားလုံး** အနက်မှ တစ်ခု၏ **ဂုဏ်ရည်အသွေး အသာလွန်ဆုံးကြောင်း** ပြသော နာမဝိသေသနသည် **အသာလွန်ဆုံးအဆင့်** ဖြစ်သည်။

### နမူနာ  
- **အရဲရင့်ဆုံး**  
- **အချွဲပျစ်ဆုံး**  
- **အလတ်ဆတ်ဆုံး**  
- **အမွှေးဆုံး**  

**သာဓက**  
- **အရဲရင့်ဆုံး စစ်သူကြီး**  
  - ဤစစ်သူကြီးသည် **စစ်သူကြီးအားလုံး** အနက် **ရဲရင့်သည့်** ဂုဏ်ရည်အသွေး **အသာလွန်ဆုံး** ဖြစ်ကြောင်းပြသည်။
