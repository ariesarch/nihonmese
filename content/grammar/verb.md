---
__id: 3
title: "ကြိယာ"
description: "ပြုခြင်းကိုဖြစ်စေ၊ ဖြစ်ခြင်းကိုဖြစ်စေ၊ ရှိခြင်းကိုဖြစ်စေ ပြသောပုဒ်ကို ကြိယာ ဟု ခေါ်သည်။"
date: "2025-01-14"
layout: "thadar"
---

# ကြိယာ
> **ပြုခြင်းကိုဖြစ်စေ၊ ဖြစ်ခြင်းကိုဖြစ်စေ၊ ရှိခြင်းကိုဖြစ်စေ ပြသောပုဒ်ကို ကြိယာ ဟု ခေါ်သည်။**

**အနက်အဓိပ္ပါယ်အရ ကြိယာ ၃ မျိုး ရှိသည်။**
```
၁. ပြုခြင်းပြကြိယာ(Action Verbs)
၂. ဖြစ်ခြင်းပြကြိယာ(State Verbs)
၃. ရှိခြင်းပြကြိယာ(Existence Verbs)
```

### ၁. ပြုခြင်းပြကြိယာ
> **ပြုမူလှုပ်ရှားမှုကို ပြသော ကြိယာကို ပြုခြင်းပြကြိယာ ဟု ခေါ်သည်။**
```
သာဓက- ပြေး၊ ကန်၊ ခွဲ၊​ ချက်
```
- သူပြေးသည်။
<br/>**ပြေး** ဟူသော ကြိယာသည် **သူ** ဟူသော ကတ္တား၏ ပြုခြင်းကို ပြသည်။
- ညီညီသည် ဘောလုံးကို ကန်သည်။
<br/>**ကန်** ဟူသော ကြိယာသည် **ညီညီ** ဟူသော ကတ္တား၏ ပြုခြင်းကို ပြသည်။
- အဖေသည် အုန်းသီးကို ခွဲသည်။
<br/>**ခွဲ** ဟူသော ကြိယာသည် **အဖေ** ဟူသော ကတ္တား၏ ပြုခြင်းကို ပြသည်။
- အမေသည် ထမင်းကို ချက်သည်။
<br/>**ချက်** ဟူသော ကြိယာသည် **အမေ** ဟူသော ကတ္တား၏ ပြုခြင်းကို ပြသည်။
---

### 2. ဖြစ်ခြင်းပြကြိယာ
> **သက်ရှိသက်မဲ့တို့၏ ဖြစ်မှုအခြေအနေကို ဖော်ပြသော ကြိယာကို ဖြစ်ခြင်းပြကြိယာ ဟု ခေါ်သည်။**
```
ကွဲကျက်ပျော်ဖြစ်
```
- ဖန်ခွက်ကွဲသည်။
<br/>**ကွဲ** ဟူသော ကြိယာသည်  **ဖန်ခွက်**  ဟူသော ကတ္တား၏ ဖြစ်မှုအခြေအနေ ကိုပြသည်။
- ထမင်းကျက်ပြီ။
<br/>**ကျက်** ဟူသော ကြိယာသည် **ထမင်း** ဟူသော ကတ္တား၏ ဖြစ်မှုအခြေအနေ ကိုပြသည်။
- သူပျော်သည်။
<br/>**ပျော်** ဟူသော ကြိယာသည် **သူ** ဟူသော ကတ္တား၏ ဖြစ်မှုအခြေအနေ ကိုပြသည်။
- မောင်ဘသည် ကျောင်းသားဖြစ်သည်။
<br/>**ဖြစ်** ဟူသော ကြိယာသည် **မောင်ဘ** ဟူသော ကတ္တား၏ ဖြစ်မှုအခြေအနေ ကိုပြသည်။
---

### 3. ရှိခြင်းပြကြိယာ
> **လူ၊ နေရာဒေသ၊ အရာဝတ္ထု စသည်တို့ ရှိနေခြင်း၊ တည်နေခြင်းကို ပြသော ကြိယာကို ရှိခြင်းပြကြိယာ ဟု ခေါ်သည်။**

> **ရှိ တည်ရှိ**

- ကန်ထဲ၌ ကြာ ရှိသည်။
<br/>**ရှိ** ဟူသော ကြိယာသည်  **ကြာ** ဟူသော ကတ္တား၏ ရှိခြင်းကို ပြသည်။
- ရန်ကုန်မြို့သည် လှိုင်မြစ်ဝ၌ တည်ရှိသည်။
<br/>**တည်ရှိ** ဟူသော ကြိယာသည် **ရန်ကုန်မြို့** ဟူသော ကတ္တား၏ ရှိခြင်းကို ပြသည်။
- အဖေသည် စာကြည့်ခန်းထဲ၌ ရှိသည်။
<br/>**ရှိ** ဟူသော ကြိယာသည် **အဖေ** ဟူသော ကတ္တား၏ ရှိခြင်းကို ပြသည်။
- ကျွန်ုပ်တို့ ကျောင်းရှေ့၌ ကစားကွင်း ရှိသည်။
<br/>**ရှိ** ဟူသော ကြိယာသည် **ကစားကွင်း** ဟူသော ကတ္တား၏ ရှိခြင်းကို ပြသည်။

**ဖွဲ့စည်းတည်ဆောက်ပုံအရ ကြိယာ ၃ မျိုး ရှိသည်။**
```
၁. ပင်ကိုယ်ကြိယာ(Simple Verbs)
၂. ဂုဏ်ရည်ပြကြိယာ(Qualitative Verbs)
၃. ပေါင်းစပ်ကြိယာ(Compound Verbs)
```
---
### 1. ပင်ကိုယ်ကြိယာ
> **မြန်မာသဒ္ဒါနည်းဖြင့် ခွဲစိတ်၍လည်းမရ၊ ပေါင်းစပ်ဖွဲ့စည်းထားခြင်းလည်းမဟုတ်၊ မူလအတိုင်းဖြစ်သော ပြုခြင်း၊ ဖြစ်ခြင်း၊ ရှိခြင်းကို ပြသော ကြိယာကို ပင်ကိုကြိယာ ဟု ခေါ်သည်။**

```
ကစားကစားဆင်းသနားကဲ့ရဲ့ရိုသေရှိဖြစ်
```

**စား၊** **ဆင်း၊** **ရှိ၊** **ဖြစ်** အစရှိသည်တို့သည် ခွဲစိတ်၍လည်းမရ၊ ပေါင်းစပ်ဖွဲ့စည်းထားခြင်းလည်းမဟုတ်သော ပင်ကိုကြိယာများ ဖြစ်ကြသည်။

**ကစား** ဟူသော ကြိယာသည်လည်း ခွဲစိတ်၍ မရသော၊ ပေါင်းစပ်ဖွဲ့စည်း ထားခြင်းလည်းမဟုတ်သော ပင်ကိုကြိယာ ဖြစ်သည်။ **ကစား** ၏ ဆိုလိုရင်း အနက် တစ်ခုမှာ ကျည်းသာ၊ ခုံညင်းဒိုး၊ ဘောလုံး စသည်တို့ဖြင့် ကိုယ်လက်လှုပ်ရှားမြူးတူးပျော်ပါးသည် ဟူ၍ ဖြစ်သည်။

**ကစား**ကို ခွဲစိတ်လိုက်လျှင် **က** နှင့် **စား** ဟူသော အစိတ်အပိုင်းနှစ်ခုကို ရမည်။ သို့ရာတွင် **က** သည်လည်းကောင်း၊ **စား** သည်လည်းကောင်း **ကစား** ၏ ဆိုလိုရင်း အနက်ကို မပေးနိုင်ချေ။ ခွဲစိတ်ခြင်းဖြင့် မူလအဓိပ္ပာယ်မှာ ပျက်သွားသည်။ ထို့ကြောင့် **ကစား**  သည် ခွဲစိတ်၍မရနိုင်သော ပင်ကိုကြိယာ ဖြစ်သည်။

ထို့ပြင် **ကွာခြား၊** **ခုတ်ထစ်၊** **ရောင်းဝယ်၊** **စွန့်ကြဲ** စသည်တို့ ကဲ့သို့ ပုဒ်အချင်းချင်းပေါင်းစပ်ဖွဲ့စည်းထားသည့် ပေါင်းစပ်ပုဒ်လည်းမဟုတ် သောကြောင့် **ကစား** သည် ပင်ကိုကြိယာ ဖြစ်သည်။

ထိုနည်းအတူ **သနား၊** **ကဲ့ရဲ့၊** **ရိုသေ** တို့သည်လည်း ခွဲစိတ်၍လည်းမရ၊ ပေါင်းစပ်ဖွဲ့စည်းထားခြင်းလည်းမဟုတ်သော ပင်ကိုကြိယာများ ဖြစ်ကြသည်။


### 2. ဂုဏ်ရည်ပြကြိယာ

> **ဂုဏ်အရည်အချင်းပြပုဒ်များ၏ နောက်၌ ကြိယာဝိဘတ်ကို ဆက်ခြင်းဖြင့် ကြိယာကို ဂုဏ်ရည်ပြကြိယာ ဟု ခေါ်သည်။**
```
ပျင်း၏ချိုသည်လှသည်မတ်စောက်၏သာယာသည်
```

ပျင်း၊ ချို၊ လှ၊ မတ်စောက်၊ သာယာ တို့သည် ဂုဏ်အရည်အချင်းပြပုဒ်များ ဖြစ်ကြသည်။ ၄င်းတို့၏နောက်၌ ကြိယာဝိဘတ်များ ဖြစ်သော သည်၊ ၏ တို့ကို ဆက်လိုက်သောအခါ ပျင်းသည်/၏ ၊ ချိုသည်/၏ ၊ လှသည်/၏ ၊ မတ်စောက်သည်/၏ ၊ သာယာသည်/၏ စသော ဂုဏ်ရည်ပြကြိယာများ ဖြစ်လာကြသည်။

ဂုဏ်ရည်ပြကြိယာ အချို့

| ဂုဏ်အရည်အချင်းပြပုဒ် | ကြိယာဝိဘတ် | ဂုဏ်ရည်ပြကြိယာ |
|--------------------|------------|---------------|
| ပူ               | ၏         | ပူ၏          |
| အေး             | သည်       | အေးသည်      |
| နီ               | ၏         | နီ၏          |
| ထင်ရှား         | သည်       | ထင်ရှားသည်  |
| လှပ             | ၏         | လှပ၏        |
| စိမ်းလန်း       | သည်       | စိမ်းလန်းသည် |
| ခမ်းနား         | ၏         | ခမ်းနား၏    |
| ချွန်ထက်       | သည်       | ချွန်ထက်သည်  |
| မှောင်မိုက်     | ၏         | မှောင်မိုက်၏ |
| ရဲရင့်         | သည်       | ရဲရင့်သည်    |


### 3. ပေါင်းစပ်ကြိယာ
> **ပုဒ်တို့ကို ပေါင်းစပ်ပြီးနောက် ကြိယာဝိဘတ် ဆက်ထားသော ကြိယာကို ပေါင်းစပ်ကြိယာ ဟု ခေါ်သည်။**
```
စားသောက်သည်ခုတ်ထစ်၏ဆေးခြယ်သည်ရေကူး၏ကောင်းမြတ်သည်ကြီးကျယ်၏စိတ်တိုသည်အားငယ်၏
```
- ကြိယာပုဒ်တစ်ခုနှင့် အခြားကြိယာပုဒ် တစ်ခုတို့ကို ပေါင်းစပ်ပြီးနောက် ကြိယာဝိဘတ် ဆက်လိုက်ခြင်းဖြင့် ပေါင်းစပ်ကြိယာ ဖြစ်လာသည်။

| ကြိယာ  | ကြိယာ  | ကြိယာဝိဘတ် | ပေါင်းစပ်ကြိယာ |
|------|------|---------|------------|
| ပြော  | ဆို  | သည်     | ပြောဆိုသည်  |
| ခုတ်  | ထစ်  | ၏      | ခုတ်ထစ်၏   |
| စား  | သောက် | သည်     | စားသောက်သည်  |
| ရောင်း | ဝယ်  | ၏      | ရောင်းဝယ်၏  |
| ဟော  | ပြော  | သည်     | ဟောပြောသည်  |

- နာမ်ပုဒ်တစ်ခုနှင့် ကြိယာပုဒ်တစ်ခုကို ပေါင်းစပ်ပြီးနောက် ကြိယာဝိဘတ်ဆက်လိုက်ခြင်းဖြင့် ပေါင်းစပ်ကြိယာ ဖြစ်လာသည်။

| နာမ်  | ကြိယာ  | ကြိယာဝိဘတ် | ပေါင်းစပ်ကြိယာ |
|------|------|---------|------------|
| ဆေး  | ခြယ်  | သည်     | ဆေးခြယ်သည်  |
| ကျောက် | ထိုး  | ၏      | ကျောက်ထိုး၏  |
| ရေ   | ကူး  | သည်     | ရေကူးသည်  |
| အပြစ် | ပေး  | ၏      | အပြစ်ပေး၏  |

- နာမဝိသေသနပုဒ်တစ်ခုနှင့် အခြား နာမဝိသေသနပုဒ်တစ်ခုကို ပေါင်းစပ်ပြီးနောက် ကြိယာဝိဘတ် ဆက်ခြင်းဖြင့် ပေါင်းစပ်ကြိယာ ဖြစ်လာသည်။

| နာမဝိသေသန  | နာမဝိသေသန  | ကြိယာဝိဘတ် | ပေါင်းစပ်ကြိယာ |
|-------------|-------------|---------|------------|
| ကောင်း        | မြတ်         | ၏      | ကောင်းမြတ်၏  |
| လျင်        | မြန်         | သည်     | လျင်မြန်သည်  |
| ကြီး        | ကျယ်         | ၏      | ကြီးကျယ်၏    |
| ဆိုး        | ယုတ်         | သည်     | ဆိုးယုတ်သည်    |
| မည်း        | မှောင်        | ၏      | မည်းမှောင်၏  |

- နာမဝိသေသနတစ်ခုနှင့် ကြိယာပုဒ်တစ်ခု ကိုပေါင်းစပ်ပြီးနောက် ကြိယာ ဝိဘတ်ဆက်ခြင်းဖြင့် ပေါင်းစပ်ကြိယာ ဖြစ်လာသည်။

| နာမဝိသေသန  | ကြိယာ  | ကြိယာဝိဘတ် | ပေါင်းစပ်ကြိယာ |
|-------------|-------|---------|------------|
| နိမ့်        | ကျ    | သည်     | နိမ့်ကျသည်  |
| မြင့်        | တက်   | ၏      | မြင့်တက်၏  |
